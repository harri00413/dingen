---
layout: ../../layouts/MarkdownPostLayout.astro
title: 'AVG en Datagovernance'
pubDate: 2021-04-11
description: "Wat is de invloed van de AVG op datagovernance."
teaser: "U kent ze vast wel, van die tellers die in een app of op een website, terugtellen naar een moment in de toekomst, nog zoveel dagen, uren, minuten, seconden te gaan tot de 'Gebeurtenis', wat dat dan ook is. Voor 25 mei 2018 kwam je op het Web ontelbare aftellers tegen, dat moment, 25 mei 2018 kennen we als de datum dat de AVG / GDPR handhaving gestart werdt."
author: "Frank Harland"
image: 
  url: "/images/gdpr-800.jpg"
  alt: "gdpr"
tags: ["privacy", "data", "wetgeving"]
---
##### U kent ze vast wel, van die tellers die in een app of op een website, terugtellen naar een moment in de toekomst, nog zoveel dagen, uren, minuten, seconden te gaan tot de "Gebeurtenis", wat dat dan ook is. 

Voor 25 mei 2018 kwam je op het Web ontelbare aftellers tegen, dat moment, 25 mei 2018 kennen we als de datum dat de AVG / GDPR handhaving gestart werdt. Althans de Autoriteit Persoonsgegevens (AP) en de andere Europese toezichthouders gingen vanaf die datum handhaven. Vol spanning keken we naar die klok, wel twee jaar, en er gebeurde... niks.

### Nerveus maken
Volgens mij deden degenen die deze aftellers plaatsten dat om de bezoeker nerveus te maken en te verleiden in te gaan op aanbiedingen van GDPR / AVG diensten en tools/hulpmiddelen die inmiddels omniverseel worden aangeboden. "Want het werd nu toch wel kort dag!"

### Aanmodderen
We zijn nu (op het moment van tikken van dit blogje) een aantal jaar verder en het blijft aanmodderen met de AVG.

De AVG is een wet over data. Data specialisten zijn belangrijk, net als juristen en risico- en privacy specialisten. Het klaarmaken van een organisatie voor deze wet is een gezamenlijke inspanning van bovengenoemde specialisten, IT-ers en organisatiedeskundigen én mensen die business management als hoofdtaak hebben.

### Voorbereiden
In de tijd voorafgaand aan 25-5-2018 ben ik, net als vele anderen, actief geweest in het voorbereiden op AVG, vooral bij een financiële instelling en bij een aantal kleine bedrijven. Wat opviel / opvalt is dat de juristen en (niet data) specialisten met soms de wettekst in de hand, maar meestal externe adviseurs volgend, een minimale effort doen om te voldoen aan de regels. Artikel 30 registers worden in een Excelletje gezet, met daarin alleen voor de primaire processen de klantdata op een regel, er bij wie het in kan zien (als rol) en of het wel of niet naar het buitenland gestuurd wordt. Eerlijk is eerlijk, er werd ook wat geïnvesteerd in communicatie om de personeelsleden te wijzen op risico's van datalekken en de procedures daaromheen.

Advocaten en business managers kunnen dan wel zeggen dat ze voldoen aan de letter van de wet (wat nog maar de vraag is) maar deze aanpak betekent dat er bij lange na niet voldaan wordt aan de geest en de bedoeling van de wet. 

### Excelletjes
Natuurlijk, iets is beter dan niets. Maar de bedoeling is juist dat de hele organisatie snapt waarom dit belangrijk is, privacy risico inschatting standaard procedure moet worden en we niet alleen het hoofdproces (tot in detail) in kaart hebben qua data en metadata maar dat vooral die losse excelletjes met personeels- en klantenlijsten voor allerlei doeleinden ook in kaart gebracht worden.

Dat betekent niet dat deze moeten verdwijnen, misschien wel maar dat moet per geval beoordeeld worden aan de hand van een risico-analyse. Het gaat er om dat we weten wat er is, zodat we de risico's in kaart kunnen brengen. 

### Besturing
Datagovernance is de professie die er voor kan zorgen dat er besturing komt op het omgaan met data. Die activiteit die zorgt dat in de hele organisatie bewustzijn wordt ontwikkeld van het feit dat werken met data en informatie betekent dat je er zo zorgvuldig mogelijk mee om moet gaan omdat het een volwaardig bedrijfsmiddel is. Vaak het belangrijkste bedrijfsmiddel wat de organisatie bezit.
